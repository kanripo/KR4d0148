# -*- mode: mandoku-view; -*-
#+TITLE: 忠正德文集
#+DATE: 2015-08-24 23:56:29.782369
#+PROPERTY: ID KR4d0148
#+PROPERTY: BASEEDITION WYG    
#+PROPERTY: JUAN 卷六
<pb:KR4d0148_WYG_005-1a>¶
欽定四庫全書¶
　忠正徳文集巻六　　　　　宋　趙鼎　撰¶
　　七言絶句¶
　　　聽琴次退翁韻¶
夣尋仙子訪瀛洲怨入春泉遶指流酒病着人無物解¶
更煩一鼓為扶頭¶
　　　正月十八日枕上¶
空籠疎幔曉寒清小醉醒然不作酲欹枕誰能尋斷夣¶
<pb:KR4d0148_WYG_005-1b>¶
卧聞童子誦經聲¶
　　　山中書事¶
心逺身閑眼界清瀟然囬首萬緣輕更将滿耳是非語¶
換作松風溪水聲¶
　　　山居次韻止老¶
衣巾翠濕隂隂竹屐齒寒生歩歩雲莫向清流還洗耳¶
世間言語不曽聞¶
　　　再用花字韻示止老二首¶
<pb:KR4d0148_WYG_005-2a>¶
靈龍夜吠千年木丹鼎光騰九轉砂鶴馭雲軿竟何許¶
巖前老盡碧桃花¶
尋師杳隔蓬萊水煉藥長懐勾漏砂聞道髙人猶笑此¶
春風無處不開花¶
　　　次韻止老見贈¶
誰是繙經清净侣毋煩杖履過前溪不如多置葫蘆酒¶
直使淵明醉後歸¶
　　　老媪折山櫻一枝觀其開落¶
<pb:KR4d0148_WYG_005-2b>¶
坐㸔餘香作雪飛春風猶戀折來枝何如就賞芳叢下¶
留到丹丸結實時¶
　　　有送生鳩者放之使去¶
山林是處有依棲及此秋晴喚婦歸隨分謀生何厭拙¶
莫因飲啄傍人飛¶
　　　登第西歸過甘羅廟題詩壁間¶
初無勲徳在生靈徒以逰談致上卿血食官祠尚千載¶
男兒要自勉功名¶
<pb:KR4d0148_WYG_005-3a>¶
　　　宿宣化鎭僧寺¶
收罾漁浦青裙女出米商舡白紵郎水小交闗江上市¶
空山落日暮煙蒼¶
齋厨冷落山頭寺人物蕭條水上村幾葉商船泊清淺¶
一星漁火照黄昏¶
　　　蒲中雜詠¶
　　　　安民堂¶
愷悌頒條坐嘯餘自書下考拙催租編民不解歌襦袴¶
<pb:KR4d0148_WYG_005-3b>¶
鑿井耕田一事無¶
　　　　吏隠堂¶
玉麈逍遥岸葛巾鸞釵寳瑟奉清樽寄聲與問鴛行舊¶
何似棲棲金馬門¶
　　　　進思閤(府/衙)¶
蕭生雅意定何哉何復留情任剸裁但把一杯無事酒¶
幕中年少盡長才¶
　　　　頒樂堂¶
<pb:KR4d0148_WYG_005-4a>¶
堂上新音錫燕開坐收和氣入樽罍已應倦聽漁陽摻¶
客右不無鸚鵡才¶
　　　　賞心亭¶
玉山頽倒莫來扶富貴功名不讓渠文舉平生一樽酒¶
苦逢兒輩議才疎¶
　　　　紅雲閣(府/園)¶
香風百歩錦江秋片斷明霞晚不收幕府諸郎總清麗¶
一樽相與最風流¶
<pb:KR4d0148_WYG_005-4b>¶
　　　　名閫堂¶
有美東吳勝事䌓醉翁遺恨阻躋攀只應名閫山河秀¶
亦在先生几案間(公甞除知河中不到名/閫有美皆以賜詩得名)¶
　　　　逍遥樓¶
元龍髙興絶塵寰笑傲乾坤眼界寛斥鷃鵾鵬俱定分¶
行藏何用倚欄干¶
　　　　白樓(府/城)¶
寸斷吟膓柰此何臨髙懐逺足悲歌若敎盡冩凄凉意¶
<pb:KR4d0148_WYG_005-5a>¶
東閣郎君語更多¶
　　　　文瑞堂(倅㕔繪韓退之桞子厚司/馬子長文中子四人像)¶
辛苦魚蟲老著書一生冷淡笑迃儒何當馬上提三尺¶
去作凌烟大丈夫¶
　　　　建安堂(以茶/名)¶
瀟然一枕北牕凉喚取樵青發嫩香淨洗西州羊炙口¶
要㸔妙語落氷霜¶
　　　　必種軒¶
<pb:KR4d0148_WYG_005-5b>¶
此君風度固蕭然誰解招邀到此軒要識維摩真面目¶
支離瘦骨寂無言¶
　　　　河山閣(提刑/司)¶
干戈險阻恃河闗禍亂相尋一轉丸千載太平歸有道¶
牂牁青海盡衣冠¶
　　　　種學軒¶
詩書千畆浩從横蚤嵗勤勞費筆耕紈袴儒冠定誰飽¶
年年妻子笑謀生¶
<pb:KR4d0148_WYG_005-6a>¶
　　　　精思軒¶
窮年兀兀究遺編聖處工夫也自賢政苦虀鹽食不足¶
諸生毋誚腹便便¶
　　　　竹軒(行香院府官/多燕集於此)¶
笙簫聲斷一盃殘翠袖雲鬟共倚欄要藉餘隂清晚醉¶
酸寒莫作子猷㸔¶
　　　　北閣(南衙寺前有周太祖劒甲陵破李守正/時世宗駐軍於此故謂之南衙北閣)¶
一時相見萬夫雄蔓草荒陵劒甲空争戰百年無處問¶
<pb:KR4d0148_WYG_005-6b>¶
髙城絃管正春風¶
　　　　鸛雀樓¶
目斷河梁有許愁人生離合最悠悠遥憐别夜登臨怨¶
不減清秋燕子樓¶
　　　　披風亭¶
飛歩臨風亦快哉雌雄何苦賦蘭臺只慿一弄漁舟笛¶
喚得凉飊渡水來¶
　　　　矴齋(河上張芸叟命名/如舟之下矴也)¶
<pb:KR4d0148_WYG_005-7a>¶
長波浩渺拍青山細雨蓬牕一覺眠但向急流能暫止¶
從他蛟鱷怒垂涎¶
　　　　臨川亭(河/上)¶
巻落銀潢天漢涯坐觀河伯勢雄誇游人不識支機石¶
擬向津梁問客槎¶
　　　　河西亭¶
波光山色雨溟濛粉雉紅樓杳靄中自是人間佳麗地¶
不須尋訪水晶宫¶
<pb:KR4d0148_WYG_005-7b>¶
　　　　行慶闗¶
振蹕鳴鑾萬馬環悲歌應鄙漢樓船闗頭老吏親曽見¶
千丈榮光夜燭天¶
　　　　鐡佛寺(寳山/閣)¶
波面香風落磬聲夕陽樓殿更分明蓬萊弱水端難到¶
聊與人間作化城¶
　　　　李園(城南李武臣累典邊郡/有伎人為人所誘而去)¶
射虎将軍竟不侯脫身鋒鏑老菟裘栁枝折盡東風晚¶
<pb:KR4d0148_WYG_005-8a>¶
閑對酴醿一醉休¶
　　　　淙玉亭(亭在栖/巖寺)¶
跳珠濺雪滿空巖䟽滌心靈爽氣嚴彷彿瑶臺明月下¶
佩環聲在水晶簾¶
　　　　逍遥亭¶
欝欝亭前三四松蒼髯疑是採芝翁歸歟莫作終南卧¶
無限英雄落彀中¶
　　　　此君亭(萬固/寺)¶
<pb:KR4d0148_WYG_005-8b>¶
飄零誰復問平安只得幽人冷眼㸔流水空山雲暮合¶
此君無乃太清寒¶
　　　　御波亭¶
泠然我欲御波行身世由來水上萍好笑安期空狡獪¶
猶須赤鯉渡滄溟¶
　　　　王母觀¶
月下何人唱歩虛如聞仙子好樓居五雲縹緲星河閣¶
腸斷青鸞一紙書¶
<pb:KR4d0148_WYG_005-9a>¶
　　　　面山堂(普救寺面山堂郡人劉/氏功徳院也劉多将帥)¶
老去收身百戰塲厭聞皷吹奏西凉慿君剰把珠簾巻¶
要與青山共此觴¶
　　　　涵虛閤(城/南)¶
鵲飛喬樹月臨波仿彿天孫擲夜梭巻盡纎雲風不動¶
却從直下㸔星河¶
　　　　南軒(南禪寺桂娘/墓在其側)¶
璧月沉沉過女墻時聞桂子落天香三山碧海無消息¶
<pb:KR4d0148_WYG_005-9b>¶
䨇燕歸飛秋色荒¶
　　　虞鄉道中菊¶
沍露低煙擬怨誰凄然亦自惜餘姿無人為買蒲城酒¶
正是柔桑葉落時(桑落酒蒲/中故事也)¶
　　　和通守王元美二絶句¶
斷無車馬訪閑曹背暖兒童罷抑搔嘆息深林有蘭蕙¶
誰能收拾賦離騷¶
志士猶來惜寸隂青銅那覺二毛侵留連春色一樽酒¶
<pb:KR4d0148_WYG_005-10a>¶
未必東風識此心¶
　　　和倅車韻¶
斯文天意屬吾曹技癢何由一快搔莫撫斷絃思鳯髓¶
如公便可将風騷¶
髙標聊復寄塵凡此意難從俗子談爛醉狂吟公勿怪¶
公猶如此我何堪¶
　　　解池役所大風¶
初從蘋末轉飄揺回薄山林勢益豪好笑堤邊膚寸水¶
<pb:KR4d0148_WYG_005-10b>¶
便能平地作波濤¶
　　　解梁别李氏女子晚宿静林寺¶
滿眼西風恨别離路逢蕭寺叩柴扉團欒一聽無生話¶
更覺前謀種種非¶
山下人家鷄黍時解鞍那暇拂塵衣宦遊無况田園薄¶
自問此生何以歸¶
森森竹樹曉生寒病怯秋衾夢易䦨欲駕征鞍慵未起¶
卧聽漁皷吼空山¶
<pb:KR4d0148_WYG_005-11a>¶
　　　客舍重九¶
半月征衫困路塵一樽芳酒謾情親心知不是陶彭澤¶
只恐黄花解笑人¶
　　　揚州竹西亭¶
路入揚州秋草殘竹西亭上曲欄干而今那復聞歌吹¶
黄葉西風薄暮寒¶
錦䌫牙檣一夢愁行人空擊木蘭舟玉簫吹斷青樓鎻¶
二十四橋風月秋¶
<pb:KR4d0148_WYG_005-11b>¶
　　　大明水¶
咫尺城中膏火煎空山竹柏固蒼然贈君盃酌清心骨¶
此是人間第一泉¶
　　　秋江晚渡¶
木落空江淡夕霏疎篷一葉並漁磯秋風幾許蓴鱸興¶
亦欲臨流喚渡歸¶
　　　雨夜不寐¶
西風吹雨夜瀟瀟冷燼殘香共寂寥要作秋江篷底睡¶
<pb:KR4d0148_WYG_005-12a>¶
正宜牕外有芭蕉¶
　　　泊秦淮雪中一絶¶
不知門外月波寒但覺樽前酒量寛向道東風莫吹去¶
暫教楚客作花㸔¶
　　　次韻退翁雪中書事¶
營邱圖畵展霜綃眩轉寒光鑑影揺更待東風開夜色¶
月明洛水斷氷消¶
纎柔醉撚小梅花顧影嬌春玉鳯斜不覺牕前三尺雪¶
<pb:KR4d0148_WYG_005-12b>¶
夜風萬里卷龍沙¶
章臺走馬最多情不怕春衫撲粉英半夜歸來寒夢短¶
瀟瀟卧聽打牕聲¶
筆頭造化𣺌無邊聞道春來思湧泉定向山臺得佳句¶
濕雲殘雪冷侵天¶
　　　阻風囬舟泊新河口飲李氏酒肆後軒¶
西風吹面浪如山却並寒沙夜繫船兩日不能離故處¶
人間岐路敢争先¶
<pb:KR4d0148_WYG_005-13a>¶
八節愁聞上水灘江流東下許艱難青帘招我非無意¶
端為疎篷夜枕寒¶
滿眼豺狼兵火餘我今那暇哭窮途青鞋踏雪江南㟁¶
試覔黄公舊酒壚¶
　　　泊柴家灣風物宛如北上¶
雨過平田隴麥青春深桑柘暖煙生恍如身在瀾洄曲¶
膓斷東風杜宇聲¶
　　　三衢多碧軒¶
<pb:KR4d0148_WYG_005-13b>¶
平生愛山心不足寸碧已復明䨇眸暮年得此幽棲地¶
枕上煙嵐萬叠秋¶
　　　将至常山先寄諸㓜¶
經年遊宦嘆離羣相見提携數候門一笑相㸔即無事¶
徑須歸辦酒盈樽¶
　　　送張京與之宰解縣¶
條山洓水是吾家君去重開滿院花邂逅故人相借問¶
爲言秋鬢㸃霜華¶
<pb:KR4d0148_WYG_005-14a>¶
長堤百里並山回漫漫滄波鑑影開要㸔天工種明玉¶
請君少待鹽風來¶
棲遲出處略相同握手論情一笑逢便作他年林下約¶
一樽相對兩衰翁¶
　　　次明仲韻¶
曽謁祥曦羽蓋黄天衣紛擾御爐香蒙塵草莽干戈隔¶
坐㸔邊氛蔽日光¶
浩浩顛風塵四合漫漫后土水平流無人舉手披雲霧¶
<pb:KR4d0148_WYG_005-14b>¶
却放晴曦照九州¶
塵沙𣺌𣺌暗城樓心切堯雲淚欲流慷慨一巵戯下酒¶
諸郎誰是舞陽侯¶
一年春事到耕桑遼絶鄉山恨𣺌茫清夢不成風雨夜¶
更堪詩思攪饑腸¶
　　　除吏部郎題建康省中直舍壁¶
四海茫茫擾戰塵豈無賢俊共經綸可憐傖父今頭白¶
也作江南第二人¶
<pb:KR4d0148_WYG_005-15a>¶
　　　役所書事用山谷觀化韻¶
武陵歸棹㡬重山回首滄波鎻暮煙一寸愁生千萬斛¶
可能容易付湘絃¶
東風春水湛晴天斜日平林畫素煙不㑹浮雲亦多事¶
又将飛雨過山前¶
小圃來時春向深酴醿猶得伴孤斟欲留午枕夢歸去¶
縹緲行雲何處㝷¶
滿馬塵埃嘆滯留空勞魂夢遶南州湧金亭下煙波濶¶
<pb:KR4d0148_WYG_005-15b>¶
聊作西湖一叚秋¶
山色於人定有緣髻鬟眉黛巧争妍何當招我白雲下¶
坐對蒼崖百尺泉¶
夜凉波面湧金霞坐覺天香落桂華便合泠然御風去¶
玉川何待七盃茶¶
飛橋跨岸飲晴虹雲散風微水月空日日塵沙困鞍馬¶
暫留身在廣寒宫¶
臺髙山逺淡如無愁極覊人念索居一任東風吹鬢髪¶
<pb:KR4d0148_WYG_005-16a>¶
瀟瀟蓬葆不禁梳¶
風堕何能續斷絃只慿樽酒送彫年仙人示我長生術¶
除却醉鄉非洞天¶
宦學平生着意深要從黄巻古人㝷功名富貴非吾事¶
只有淵明㑹此心¶
昨非今是若為論有媿悠悠出岫雲老鶴乗軒本無意¶
何妨飲啄混鷄羣¶
浩蕩東風巻送春嬌鶯雛燕謾争新此心自有青山約¶
<pb:KR4d0148_WYG_005-16b>¶
不是㸔花陌上人¶
　　　㑹鄭有功¶
江流變血火連天聞道舟行相後先今世謀身無第一¶
政緣夫子愛逃禪¶
　　　自越趨明上虞道中和季申梅四首¶
闗山戎馬信音稀腸斷无人寄一枝沾酒西城聨騎入¶
上林踏雪探春時¶
孤標亦自惜幽姿折贈行人第㡬枝萬斛清愁江上雨¶
<pb:KR4d0148_WYG_005-17a>¶
曽㸔結子欲黄時¶
玉瘦香寒不自持瀟然冷蘂暗䟱枝向來㡬許閑花木¶
及見春光爛漫時¶
天與清芬心自知叢林深處出纎枝發明無限春消息¶
正是風霜作惡時¶
　　　自四明囬越宿通明堰下¶
短棹還隨海浪囬通明堰下小徘徊東風吹落篷忩雨¶
㸃㸃春愁枕上來¶
<pb:KR4d0148_WYG_005-17b>¶
　　　彦文携玉友見過出示致道小詩因次其韻¶
一壺春色玉生光最愛霏霏遶鼻香淺醉不禁衣袖冷¶
幽林風雨夜蒼凉¶
仙官新拜舊詞臣林下相逢又一人勿謂滄浪清可濯¶
此心原自絶纎塵¶
於世無功懶據鞍誅茅種竹老空山不應天與静中趣¶
自是人容拙者閑¶
　　　無題¶
<pb:KR4d0148_WYG_005-18a>¶
膠膠身世竟何窮急電飛花過眼空惟有離愁推不去¶
五更孤枕角聲中¶
　　　再書一絶¶
吳九何如黄四娘能令詩老醉顛狂可憐去嵗花前客¶
戎馬塵埃兩鬢霜¶
　　　元長謁仲長彦文贈以樽酒¶
杖頭挑取一壺春要使朱顔日日新何必稽山㝷賀老¶
風流俱是謫仙人¶
<pb:KR4d0148_WYG_005-18b>¶
　　　范元長寄示劉野夫滿庭芳曲因用其語戯呈¶
暮年身計酒葫蘆定是前身劉野夫他日爛柯山下見¶
儼然一部黒髭鬚¶
　　　次韻元長觀梅三首¶
曳杖山間自探春雨餘梅意已清新兵戎草草傷淪落¶
一醉花前有㡬人¶
種桞栽花舊惜春不知春色為誰新年年青眼樽前客¶
只有寒梅是故人¶
<pb:KR4d0148_WYG_005-19a>¶
歸來醉撚一枝春照影凉蟾過雨新不似覇陵愁醉尉¶
穿雲渡水寂無人¶
　　　建康得家書寄元長觀梅詩因次其韻¶
東風一紙平安信聞道黄崗春已來傳語吳生好㸔客¶
梅花應似去年開¶
　　　枕上¶
市樓春睡厭都城車轂喧喧枕上聲此夜客情還冷淡¶
一林風露夏鷄鳴¶
<pb:KR4d0148_WYG_005-19b>¶
　　　夢覺¶
竹枕藤床一室虛松風瑟瑟夢驚餘破牕猶有流螢渡¶
老我疎慵不讀書¶
老去人憐百病攻平生感慨竟誰同須知一㸃懸懸念¶
不在功名富貴中¶
虚牕午夜月朦朧推枕蕭然百念空更問幽人洗心法¶
二年魂夢水聲中¶
　　　泊白鷺洲時辛道宗兵潰犯金陵境上金陵守¶
<pb:KR4d0148_WYG_005-20a>¶
　　　　不得入¶
脫迹干戈幸再生時時心折夢圍城南來客枕能安否¶
更作江湖盗賊驚¶
城頭傳令挿軍麾城外行人淚滿衣處處悲風吹戰角¶
沙洲白鷺莫驚飛¶
月滿滄江風水清沉沉氷鑑照孤城何人心緒猶無事¶
醉卧船舷一笛横¶
　　　泊盈川歩頭舟中酌酒五首¶
<pb:KR4d0148_WYG_005-20b>¶
那知亂後年光促但覺春來酒味長烱烱新蟾照人白¶
恨無䨇竹倩孫郎¶
空籠影照琉璃滑鴻洞聲傳鐘鼓長便買扁舟作家宅¶
風流千載謝三郎¶
飛揚䟦扈今安取放浪酣歌亦所長曽醉西湖春色否¶
傳聲江上問諸郎¶
蒼蒼烟畫千巖秀泛泛花流一水長㑹向武陵㝷避世¶
此身已是捕魚郎¶
<pb:KR4d0148_WYG_005-21a>¶
收功不在干戈衆和議元非計策長聞道搜賢徧南國¶
要令四裔識周郎¶
　　　乙卯秋聞右相平楊么作絶句寄之¶
一掃湖湘氛祲消坐令愁嘆變歌謡何當早駕風帆下¶
來㸔錢塘八月潮¶
　　　丁酉春紹興書懐(按鼎以紹興六年丙辰冬除/知紹興酉字當是已字之誤)¶
賀監湖邊樹樹花東風隨意作紛華那知老守懐歸切¶
隴水秦雲是我家¶
<pb:KR4d0148_WYG_005-21b>¶
　　　送張汝霖糾左馮翊六絶¶
風流幕府固多閑冷落曹司絶徃還舉酒髙樓誰作伴¶
何妨借取華州山¶
平嶽亭髙一望間煙霞縹緲揖飛仙請君直跨剛風騎¶
去折山頭十丈蓮¶
堂前䨇樹小桃枝曽㸔芳英落酒巵要識當時花下客¶
鬢毛衰颯病支離¶
花發城南苑路迷衫裁白紵馬如飛月明洛水黄昏後¶
<pb:KR4d0148_WYG_005-22a>¶
猶有遊人喚渡歸¶
甕面浮醅玉雪光陶巾猶帶漉時香何當分我臘餘味¶
試發樽前舊態狂¶
平時三輔盛他邦白面青山意氣郎落魄朋遊那復問¶
更将苦語話離膓¶
　　　病愈¶
支離瘦骨怯寒侵霧雨溟溟山更深醫國無功還自治¶
暮年藥裹最闗心¶
<pb:KR4d0148_WYG_005-22b>¶
　　　獨坐東軒¶
雲山環合户深闗中有幽人竟日閑好在忩前數竿竹¶
與君相伴老山間¶
　　　潮陽容老出游閩浙過泉南當謁湧老禪師因¶
　　　　寄四句偈¶
老矣潮州韓吏部饑飡渇飲似當年明明月夜長相照¶
莫怪無書寄大顛¶
　　　吉陽寄李泰發¶
<pb:KR4d0148_WYG_005-23a>¶
海風吹浪去如飛離母山髙日出遲此意此情誰會得¶
因書冩與故人知¶
　　詩餘¶
　　　醉蓬萊(慶/夀)¶
破新正春到五葉堯蓂弄芳初秀剪綵然膏燦華筵如¶
晝家慶圖中老萊堂上競祝翁遐夀喜氣歡容光生玉¶
斝香霏金獸　誰㑹髙情淡然聲利一笑塵寰萬緣何¶
有解組歸來訪漁樵朋友華髪蒼顔任從老去但此情¶
<pb:KR4d0148_WYG_005-23b>¶
依舊嵗嵗年年花前月下一樽芳酒¶
　　　燕歸梁(為人生/日作)¶
綽約彤霞降紫霄是仙子風標緗裙明珮響瓊瑶散馥¶
郁暗香飄　小春十月寒猶淺粉弄梅梢秦樓風月待¶
吹簫舞䨇鶴醉蟠桃¶
　　　畵堂春(春/日)¶
空籠簾影隔垂楊夢回芳草池塘杏花枝上蝶䨇䨇春¶
晝初長　强理雲鬟臨照暗彈粉淚沾裳自憐容艷惜¶
<pb:KR4d0148_WYG_005-24a>¶
流光無限思量¶
　　　醉桃園(春/晚)¶
青春不與花為主花正開時春暮花下醉眠休訴㸔取¶
春歸去　鶯愁蝶怨春知否欲問春歸何處只有一樽¶
芳醑留得青春住¶
　　　少年遊(山中/送春)¶
三月正當三十日愁殺醉吟翁可柰青春太無情甚歸¶
去苦匆匆　共君今夜不須睡樽酒且從容說與樓頭¶
<pb:KR4d0148_WYG_005-24b>¶
打鐘人道休打五更鐘¶
　　　怨春風(閨/怨)¶
恨寳鑑菱花瑩孤鸞慵照影魚書蝶夢兩消沉恨恨恨¶
結盡丁香瘦如楊栁雨䟱雲冷　宿醉厭厭病羅巾空¶
淚粉欲將逺意託湘弦悶悶悶香絮悠悠畫簾悄悄日¶
長春困¶
　　　念奴嬌(晚/興)¶
小園曲徑度疎林深處幽蘭微馥竹塢無人䨇翠羽飛¶
<pb:KR4d0148_WYG_005-25a>¶
觸珊珊寒玉更欲題詩晚來孤興却恐傷幽獨不如花¶
下一樽芳酒相屬　慨念故國風流楊花春夢短黄粱¶
初熟巻白千觴須勸我洗此胸中榮辱醉揖南山一聲¶
清嘯休把離騷讀遲留歸去月明猶掛喬木¶
　　　賀聖朝¶
斷霞收盡黄昏雨梧桐疎樹簾籠不巻夜沉沉鎻一庭¶
風露　天涯人逺心期夢悄苦長宵難度知他忩外促¶
織兒有許多言語¶
<pb:KR4d0148_WYG_005-25b>¶
　　　蝶戀花(河中/作)¶
盡曰東風吹緑樹向晩輕寒數㸃催花雨年少凄凉天¶
付與更堪春思縈離緒　臨水髙樓携酒處曽倚哀弦¶
歌斷黄金縷樓下水流何處去慿欄目送蒼雲暮¶
　　　減字木蘭花(和倅車韻倅将/還闕因以送之)¶
筆端紅翠造化工夫春有意雲夢涵胸好去蓬山十二¶
重　天街追騎催喚謫仙泥様醉電掃雲空百斛明珠¶
咳唾中¶
<pb:KR4d0148_WYG_005-26a>¶
　　　水調歌頭(甲辰九月十五日夜/飲獨樂見山臺坐中)¶
屋下䟽流水屋上列青山先生跨鶴何處杳窕白雲閑¶
採藥當年三徑只有長松緑竹霜吹晚蕭然舉酒髙臺¶
上彷彿揖羣仙　轉銀漢飛寳鑑溢清寒金波萬頃不¶
動人在玉壺寛我唱君起舞要把嫦娥留住相送一盃¶
殘醉矣拂衣去一笑𣺌人寰¶
　　　虞美人令(送信道舅/先歸桐宫)¶
䰟消目斷闗山路曽送雕鞍去而今留滯古燕京還是¶
<pb:KR4d0148_WYG_005-26b>¶
一樽芳酒送君行　吾廬好在條山曲三徑應蕪沒誅¶
茅為我補東籬㑹待新春殘臈也來歸¶
　　　好事近(雪中携酒/過元長)¶
春色遍天涯寒谷未知消息且共一樽芳酒㸔東風飛¶
雪　太平遺老洞霄翁相對兩華髪一任醉魂飛去訪¶
瓊瑶宫闕¶
　　　又(次前/韻)¶
覊旅轉飛蓬投老未知休息却念故園春事舞殘紅飛¶
<pb:KR4d0148_WYG_005-27a>¶
雪　危樓髙處望天涯一抹山如髪只有舊時凉月照¶
清伊䨇闕¶
　　　又(再次/前韻)¶
一炷鼻端香方寸浪平風息汲取玉池春水㸃紅爐微¶
雪　年來都以酒相妨尺退進毫髪却道醉鄉深處是¶
三山神闕¶
　　　又(再次/前韻)¶
煙霧鎻青冥直上九闗一息姑射有人相挽瑩肌膚氷¶
<pb:KR4d0148_WYG_005-27b>¶
雪　騎鯨却下大荒來天風亂吹髪慨念故人非是漫¶
塵埃城闕¶
　　　鷓鴣天(客裏/逢春)¶
客路那知嵗序移忽驚春到小桃枝天涯海角悲涼地¶
記得當年全盛時　花弄影月流輝水晶宫殿五雲飛¶
分明一覺華胥夢回首東風淚滿衣¶
　　　望海潮(八月十五日/錢塘觀潮)¶
䨇峰遥促回瀾奔注茫茫濺雨飛沙霜凛劒戈風生陣¶
<pb:KR4d0148_WYG_005-28a>¶
馬如聞萬皷齊撾兒戯笑夫差漫水犀强弩一戰魚蝦¶
依舊羣龍怒巻銀漢下天涯　雷驅電幟雄夸似雲垂¶
鵬背雪噴鯨牙須臾變滅天容水色瓊田萬頃無瑕俗¶
眼但驚嗟試望中彷彿三島烟霞舊隠依然㡬時歸去¶
泛靈槎¶
　　　河傳(秋夜/旅懐)¶
秋光向晚歎覊遊坐見年華将換一紙素書擬託南來¶
征鴈柰雪深天更逺　東忩皓月今宵滿淺酒芳樽暫¶
<pb:KR4d0148_WYG_005-28b>¶
倩嫦娥伴應念夜長旅枕孤衾不暖便莫教清影轉¶
　　　浪淘沙(九日㑹飲/分得鴈)¶
霜露日凄凉北鴈南翔驚風吹起不成行弔影滄浪何¶
限恨日暮天長　為爾惜流光還是重陽故人何處艤¶
危檣寄我相思千㸃淚真過瀟湘¶
　　　浣溪沙(送邢/子友)¶
惜别懐歸老不禁一年春亊栁隂隂日下長安何處是¶
碧雲深　已恨梅花踈逺信休傳桃葉怨遺音一醉東¶
<pb:KR4d0148_WYG_005-29a>¶
風分手去兩驚心¶
　　　賀聖朝(丙辰嵗/生日作)¶
花光燭影春容媚香生和氣紛紛兒女拜翁前勸犀樽¶
金醴(家釀名/出真誥)　凌煙圖&KR0030;王侯富貴非翁雅意願翁早¶
早乞身歸對青山沉醉¶
　　　西江月(福唐别/故人)¶
世態浮雲易變時光飛箭難留五年重見海東頭只有¶
交情似舊　未盡别來深意難堪老去離愁青山迢逓¶
<pb:KR4d0148_WYG_005-29b>¶
水悠悠明日扁舟病酒¶
　　　洞仙歌¶
空山雨過月色浮新釀把盞無人共心賞漫悲吟獨自¶
撚斷霜鬚還就寝秋入孤衾漸爽　可憐忩外竹不怕¶
西風一夜瀟瀟弄疎響柰此九囬腸萬斛清愁何處邈¶
如天様縱隴水秦雲阻歸音便不許時間夢中尋訪¶
　　　琴調相思令(思歸/詞)¶
歸去來歸去來昨夜東風吹夢回家山安在哉　酒一¶
<pb:KR4d0148_WYG_005-30a>¶
杯復一杯凖擬愁懐待酒開愁多膓九廻¶
